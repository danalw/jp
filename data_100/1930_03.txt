  “V. Brochard, La Morale Eclectique, Revue philosophique, 1902.
  I Tato studie otvírá pohled do situace francouzské etiky počátkem století. Vládnoucí doktrínou, tou, jíž se na školách státních a soukromých vyučuje, je stále eklektizmus, doktrína vyšlá z V. Cousina a v morálce šířená zejména Jouffroyem, složená z elementů nedosti přísně spojených. Etika se definuje jakožto rozumové hledání závazného pravidla lidského chování, odmítá se morálka sobecká a sentimentální, dobro a povinost se sbližují a nejvyší sankcí je posmrtný život.
     Poukazoval-li Brochard ve své studii o morálce antické a moderní k tomu, že etika povinosti má náboženský základ a že filozofická etika až do Kanta je materiální etika hodnot, ukazuje nyní, že eklektická morálka je složena z kusů sobě odporujících, jak je nevhodná zejména k účelům výchovným, jak nepravdivá svým rigorizmem a jak vratkou rovnováhu drží mezi antickými teoriemi nejvyšího racionálního dobra a Kantovou etikou povinosti. Eklektizm chtěl podati etiku na náboženství nezávislou, ale poněvadž bral za kriterium svého výběru obecný smysl, proniknutý morálkou křesťanskou, nedošel svého účele. Budova, jež po 100 let skytala morální přístřeší francouzské společností, je v troskách.
     Konec století a začátek nového cítil určitě to, co praví Br. Vzpomeňme Guyauova boje proti pojmu mravní závaznosti a jeho individualistického vitalizmu, který chtěl závazek převést na výkon: můžeš, tedy máš. A zde je kořen celého problému nejen francouzské, nýbrž snad etiky dnešní vůbec. Na morálku se přestalo pohlížeti jako na požadavek, poněvadž sama idea a cit normy byly otřeseny. Odtud rozmanité pokusy obejít se bez něho. Sledovati, proč se to stalo, spadá mimo rámec této studie.
     Ukazuje-li nám B., že antičtí filozofové nemají pojmu povinosti morální odpovědnosti ani přiměřeného slovního výrazu pro ně, bylo by asi těžko ukazovat, že pro ně neeksistuje norma akce, kterou je právě dobro, pokládané za výší. Co však chybí modernímu filozofovi, je přesvědčení o objektivitě takové normy a přes to, že mravní cit jeho je velmi silný, nedovede svou morální skepsi překonat.
     Tato situace se projevuje hlavně v tom, že filozof hledí quaestio iuris co možná převést na quaestio facti. Ať je to již morálka biologická, ať morálka sociologická, ať morálka ideí-sil, ať jsou to pokusy jako Belotův a Rauhův, ať p. Lalande píše o falešném požadavku rozumu v morálních věcech, stále se činí z morality daný fakt přírodní, který platí proto, že jest. Tím jim vzniká problém, který se dosavadním filozofiím neklade, problém, jak člověka přemluvit k zachovávání jistých příkazů, které nemají ani určitý nárok na objektivní pravdivost, ani vždy neodpovídají již aktuálním tendencím přítomného individua. Tento problém je přechod od fakta k normě.
*
Parodiho reakce str. 157. Parodi se snažil ve své knize ukázati, že morální racionalizm přes to, že se mu současní filozofové bránili, je bud v jejich doktrínách do jisté míry obsažen (na př. Durkheim, Belot), nebo jimi není otřesen (Lévy-Bruhl, Biologická morálka) či konečné jimi není překonán (Fouillée). V podstatě je Fouilléově morálce nejblíže; zamlouvá se mu její široká syntéza antické morálky materiální a moderního formalizmu, syntéza naturalizmu a racionalizmu. Také Parodi sám se pokouší o syntézu racionalizmu, idealizmu a naturalizmu (172). Celá morálka spočívá na možnosti praktického užití rozumu. Etika je praktický rozum, jako taková vychází od příkazu zcela formálního, příkazu řádu a pochopitelnosti akce. Tento příkaz může a musí býti naplněn konkrétním obsahem naší aktivity; musíme zkoumat a zkoušet, která akce může býti univerzalizována, ta pak se stává poviností. Tím pak se vysvětluje i nutná časová a prostorová relativita morálních zásad; budou záviset na faktorech ekonomických a jiných, pokud regulují společenské soužití, přesto však směřovat k sjednocení. – Účinnost čerpá taková racionální morálka z toho, že rozum je pud harmonie, tedy skutečnost a že může používat i jiných pudů a pohnutek ke svým účelům, pudů egoistických, náboženských atd. Morální skepse je odtud identická s rozumovou a lze na ni odpovědět pouze pevnou důvěrou, že náš ideál nás neklame. – Parodi svou knihou přispívá nejen otázce teoretické, nýbrž i praktické – dokazuje tu možnost laické morálky racionální, schopné stát se znovu učebným předmětem a zabránit vládě nízkého egoizmu v době, kdy náboženská víra utuchá (str. 190). Tento zájem mají i jiní francouzští moralisté na mysli, na př, Belot (Etude de Morale positive, p. X), Rauh, Lalande. Racionalizmus, podobný Parodiho, hlásá v etice také E. Goblot, liší se však od něho v obecné filozofii, kde má vysloveně pozitivistický, naturalistický sklon.
     Parodiho myšlenka je velmi jasná, nechybí jí také odvahy konfrontovat s abstraktní analýzou faktické poměry sociální (druhá část jeho1 knihy se jmenuje L’Epreuve des faits), ale jeho stanovisko je přec jen příliš formální a chybí mu výklad na pestrost morálního života. Jak ostatně neviděti jistou vnitřní nepostačitelnost v doktríně, která s jedné strany mluví o věcném tragickém konfliktu přírody a rozumu, s druhé pak chápe rozum jako princip univerzální pochopitelnosti a harmonie?
     Chápeme odtud, že moderní vědomí, kterému nevyhovovala idea normy, chápalo se v etice spíše ideje tvůrčí spontánosti, kterou poskytovala filozofie Bergsonova. Nebyl-li Bergson sám etikem, byl etický vliv jeho doktrín značný. Parodi v Současné francouzské filozofii uvádí jména Sorel (Jaurès jej označil za teoretika syndikalizmu), Jules de Gaultier, Jean Weber, Pradines a Witbois; jsou to myslitelé velmi různorodí a co je nejspíše sjednocuje, je právě myšlenka elánu, který tvoří nespoután zákonem ani účelem. – Sorel se snažil využít bergsonizmu pro teorii revoluce; revoluce – či generální stávka – je mýtus, který čerpá účinou sílu právě ve svém impulzivním, instinktivním, iracionálním charakteru. De Gaultier propaguje estetizm, o kterém sám praví, že se mu naučil u Nietzsche. Weber uvažuje o tom, že nemá-li tvořivý rozmach pevných cílů, úspěšná akce nese sama v sobě plné oprávněni; podobně smýšlí Pradines, který nad to dokazuje, že praktický rozum, jehož se dosavadní etiky tak často dovolávaly jako nejvyšího rozhodčího, je pouhým sluhou akce, na jejíž iracionalitě nic nemění. Wilbois se pokouší spojit s Bergsonem Durkheima; poviností, kterou nám ukládá společnost, je růst svobody v bergsonském smyslu. Značný vliv některých z uvedených a působení příbuzných tendencí nám nezabrání zpozorovat, že etický systém tu není nikde ani naznačen, myšlení se pohybuje buď v naprosto konkrétním, buď v čistých generalitách; chybí rozhodné slovo Bergsonovy etiky, z níž E. Le Roy již kdysi něco prozrazoval v knížce »Une philosophie nouvelle« – myšlenku na ni Mistr patrně zcela opustil.
     V dnešní francouzské filozofii jistě není etický zájem silný. Jak patrno, není v celku situace ujasněna. Nejpevnější stanovisko zaujímá etický racionalizm Parodiho a Brunschvigův; pokusu syntézy, zvládnutí celé současné situace není, nepokládáme-li za takový Juliena Bendy studie o morálním stavu současné společnosti francouzské, započaté kritikou bergsonizmu a přes estetiku současné franc. společnosti přecházející ke kritice celé duchovní situace nejen Francie, nýbrž dneška vůbec ve »Zradě duchovních« a »Konci věčného«. Auktor filozoficky stojí na stanovisku blízkém Renouvierovu, ale ve svých pracích se jeví především kritikem, jen mimochodem a spíše nápovědí pronáší vlastní pozitivní teze. Západní společnost se podle něho ocitá ve vážné krizi tím, že zvláštní třída duchovních lidí, kteří byli v ní strážci nepoměrnosti ideálu, opouští svou základnu a dává nemírnou sílu ducha do služeb partikulárních zájmů. Tím se stává rázem vznešené nízkým. Benda konstatuje, nechce, aby se jeho činost pojímala jako predikace; jeho cíl je kritizovat, nikoli hlásat dogmata. Proto jeho činost, symptomatická pro dnešní situaci morální, nespadá do rámce této studie, jež sleduje pouze dnešní situaci etiky.	
     J. Patočka.
     
     
