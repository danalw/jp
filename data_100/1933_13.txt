Dr. Kamil Krofta: Čechové a Slováci před svým státním sjednocením. Praha, Orbis, 1932. — Autor pečlivě shledal a přehledně uvedl historické styky Čechů a Slováků až do světové války. Z knížky je vidět, že byly to většinou styky vnější, náhodné (výpravy knížat a vpády husitů na Slovensko, stěhování českých evangelíků na Slovensko), vlivy literární, styky sousedské; společné, vědomé úsilí duchovní chybí; není velká idea česká nebo slovenská, která by je byla spojovala ve skutečnou duchovní jednotu. Byly toho příčinou jen vlivy politické —  roztržení ve dva státy? Autor se tak domnívá, a proto věří, že sjednocení politické povede i k sjednocení duchovnímu.