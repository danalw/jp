H. Gomperz: Die Wissenschaft und die Tat
Wien, Gerold & Co, 1934. 47 S.

	Známý vídeňský filosof, vyšlý z positivismu a v lecčems blízký pragmatismu, vykládá zde problém teorie a praxe způsobem neobvyklým a nečekaným. Jeho pojetí vědy je v celku pozitivistické: typem vědy je hypoteticko-deduktivní systém; předpoklady, které jsou tu principy, nemohou někdy býti označeny za definitivní a jejich platnost závisí na službách, které v procesu verifikace jsou s to vědě prokázati. Věda (zvl. věda o skutečnost) je s to říci, co neplatí, ale nikdy definitivně, co platí.
	Z tohoto charakteru vždy vyvozuje Gromperz původní závěry. Věda nedovede připravit dostačující basi pro praxi. Čin vyžaduje rozhodnutí v určitém okamžiku, na výsledky vědy se nemůže čekat. Téměř každé naše rozhodnutí je „ukvapené“. Čin, který by měl býti plně myšlenkově oprávněn, by se někdy nemohl stát. Věda může varovat; nemůže čin plně určit; odvolání na „dnešní stav vědy“ nepostačí, neboť kdo konečně rozhoduje o „dnešním stavu vědy“? Tak se odpovědnost za čin někdy nedá svaliti na bedra objektivní instanci. Ta může tuto odpovědnost ulehčit, ale nikdy převzít Ale je-li věda de iure nekonečný, stále otevřený proces verifikace, je nutno říci, že její skutečnost sama je ve flagrantním protikladu a jejím principem. Sama věda nemůže existovat bez rozhodování, přesvědčení, víry, které pro čistou vědu jsou naprosto beze smyslu. Pro vědu „čistou“ jsou privátní názory irelevantní, skutečná věda bez nich nemůže pracovat. Není v celku věda předpokladem činu, nýbrž čin vědy. Ideál čisté vědy je pium desiderium neproblematické doby rozvitého kapitalismu a liberalismu.
	Gomperz vyšel z pojmu vědy, běžného v 19. stol., a došel k závěrům, které toto pojetí popírají. Věda není instanci pro nabytí positivní pravdy, touto instancí je rozhodnutí, čin, ovšem se vším nemírným rizikem pochybení. Protože pak celá stálost denní přirozené zkušenosti je založena (podle Gomperze) na činu, je „ryzí věda“ založena právě tak na. riziku, jako každé poslední rozhodnutí. Ve vědě není jistého kroku. Život je rozhodnutí, je skutek svobodné odvahy. Metafyzik by řekl, že životu svoboda rozsvěcuje jeho svět (Freiheit lässt dem Dasein eine Welt walten, Heidegrger).
	Gomperz má pravdu, pokud myslí na aplikaci vědění či lépe vědomostí, jak ji provádí moderní technika. Věda a vědění se však uplatňují v životě ještě jinak, rozumí-li se vědou něco více než pouhá intelektuální technika. Nikoli konkrétní vědění, ale forma vědění vůbec patří k tématu filosofie a toto nám ukazuje, že každé konkrétní vědění předpokládá určité teoretické funkce, bez nichž ani pochybnost není možná; rýsuje tak před námi ideu vědy nezávislou na rozhodnutí jedince, která je fakticky pro skutečnou vědu normou. Uznání relativity poznáni skutečnosti je také poznatek, rovněž tak uznání nutnosti činu. Tak posléze Gomperzova knížka sama dotvrzuje, že pro dnešní Evropany, kteří prošli moderním pojetím vědy, i iracionalismus nutno zdůvodnit racionálně. Jeho rozhodnutí pro čin je rozhodnutí ve jménu poznání relativity vědeckého zkoumáni skutečnosti. 
